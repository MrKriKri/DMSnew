				โรคเบาหวาน คืออะไร

     โรคเบาหวาน คือความผิดปกติของตับอ่อนที่มีการผลิตฮอร์โมนอินซูลินไม่เพียงพอ ทำให้ขาดฮอร์โมนอินซูลินหรือฮอร์โมนอินซูลินออกฤทธิ์ได้น้อยลง ทำให้ร่างกายไม่สามารถนำน้ำตาลในเลือดไปใช้ได้ตามปกติ ก่อให้เกิดระดับน้ำตาลในเลือดสูง เป็นผลให้เกิดโรคแทรกซ้อนทางหลอดเลือด
     อาการของโรคเบาหวานได้แก่ ปัสสาวะบ่อยและมีปริมาณมาก หิวน้ำบ่อย  น้ำหนักตัวลด อ่อนเพลีย ไม่มีแรง ผู้ป่วยบางรายอาจมาพบแพทย์ครั้งแรกด้วยอาการแทรกซ้อนของโรคเบาหวานได้ โรคแทรกซ้อนของเบาหวานที่เกิดเฉียบพลันได้แก่ ภาวะกรดคีโตนคั่งในเลือด และภาวะการเสียการรู้สติจากน้ำตาลสูงในเลือด โรคแทรกซ้อนเรื้อรังได้แก่ โรคแทรกซ้อนที่เกิดกับหลอดเลือดเล็กๆ เช่น โรคแทรกซ้อนที่ตา ไตและเส้นประสาท โรคแทรกซ้อนที่เกิดกับหลอดเลือดขนาดกลางหรือใหญ่ เช่น โรคหลอดเลือดหัวใจ หลอดเลือดสมองและหลอดเลือดส่วนปลาย อย่างไรก็ตามผู้ป่วยเบาหวานส่วนใหญ่โดยเฉพาะผู้ป่วยเบาหวานชนิดที่ 2 ในระยะแรกจะไม่มีอาการผิดปกติใดๆ จะทราบว่าเป็นโรคเบาหวานได้ก็ต่อเมื่อทำการตรวจเลือดดูระดับน้ำตาลเท่านั้น

